<!DOCTYPE html>
<meta charset='utf-8'>
<html>
<head>
    <title>Doktor Glas, Hjalmar Söderberg, 19 juni</title>
    <link href='http://fonts.googleapis.com/css?family=Gilda+Display|Josefin+Sans'
          rel='stylesheet' type='text/css'>
    <link href='main.css' rel='stylesheet' type='text/css'>
    <meta charset='utf-8'>
    <meta content='söderberg, roman, stockholm' name='keywords'>
    <meta content='Läs Doktor Glas av Hjalmar Söderberg, direkt i din mobil.' name='description'>
    <meta name='viewport' content='width=device-width, initial-scale=1.0'>
</head>
<body class='container'>
<header>
    <p class='header-text'><cite><a href='index.html'>&#8592; Söderberg, Doktor Glas</a></cite></p>
</header>
<section>
    <h1>19 juni</h1>
    <article id='main'>
        <p>Så, fru Gregorius. Det var alltså ärendet. Litet ovanligt, det är
            sant.</p>

        <p>Hon kom sent denna gång, mottagningstiden var förbi, och hon var
            ensam kvar i väntrummet.</p>

        <p>Hon steg in till mig, mycket blek, hälsade och blev stående mitt i
            rummet. Jag gjorde en gest åt en stol, men hon stod kvar.</p>

        <p>&mdash; Jag narrades sist, sade hon. Jag är inte sjuk: jag är
            fullkomligt frisk. Det var något helt annat jag ville tala med
            doktorn om, jag kunde bara inte få fram det då.</p>

        <p>En bryggarkärra skramlade förbi nere på gatan, jag gick fram och
            stängde fönstret, och i den plötsliga tystnaden hörde jag henne säga,
            lågt och fast, men med en liten darrning på orden, som om hon var nära
            gråt:</p>

        <p>&mdash; Jag har fått en så förfärlig avsky för min man.</p>

        <p>Jag stod med ryggen mot kakelugnen. Jag böjde på huvudet till
            tecken att jag följde med.</p>

        <p>&mdash; Inte som människa, fortfor hon. Han är alltid god och vänlig mot
            mig; aldrig har han sagt mig ett hårt ord. Men han inger mig en så
            förfärlig motvilja.</p>

        <p>Hon drog djupt efter andan.</p>

        <p>&mdash; Jag vet inte hur jag skall uttrycka mig, sade hon. Det som jag
            tänkte begära av doktorn är något så besynnerligt. Och det strider
            kanske alldeles mot vad ni anser vara rätt. Jag vet ju inte vad
            doktorn tänker om sådana saker. Men det finns något hos er som inger
            mig förtroende, och jag vet ingen annan som jag skulle kunna anförtro
            mig åt i det här fallet, ingen annan i hela världen som skulle kunna
            hjälpa mig. Skulle doktorn inte kunna tala med min man? Kunde ni
            inte säga honom att jag lider av en sjukdom, något underlivslidande,
            och att han måste avstå från sina rättigheter, åtminstone för en tid?</p>

        <p>Rättigheter. Jag for med handen över pannan. Jag ser rött för
            ögonen, när jag hör det ordet nämnas i den betydelsen. Gud i himlen,
            hur har det gått till i människornas hjärnor, när de gjorde
            rättigheter och plikter av detta!</p>

        <p>Det stod genast klart för mig, att här måste jag hjälpa, om jag
            kunde. Men jag fann icke strax något att säga, jag ville höra henne
            tala mera. Det är också möjligt, att min medkänsla för henne var
            blandad med en dosis rätt vanlig och enkel nyfikenhet.</p>

        <p>&mdash; Förlåt, fru Gregorius, frågade jag, hur länge har ni varit gift?</p>

        <p>&mdash; I sex år.</p>

        <p>&mdash; Och har det som ni kallar er mans rättigheter alltid känts lika
            svårt för er som nu?</p>

        <p>Hon rodnade litet.</p>

        <p>&mdash; Det har alltid varit svårt, sade hon. Men nu på sista tiden har
            det blivit mig outhärdligt. Jag förmår inte mera, jag vet inte vad
            det skall bli av mig, om detta skall fortsätta.</p>

        <p>&mdash; Men, inföll jag, pastorn är ju inte längre ung. Det förvånar mig
            att han vid sin ålder kan göra er så mycket... förtret. Hur gammal är
            han egentligen?</p>

        <p>&mdash; Femtiosex år, tror jag &mdash; nej, han är kanske femtiosju. Men han
            ser ju äldre ut.</p>

        <p>&mdash; Men säg mig, fru Gregorius &mdash; har ni aldrig själv talat med honom
            om detta? sagt honom hur mycket det plågar er, och bett honom vänligt
            och vackert att skona er?</p>

        <p>&mdash; Jo, en gång har jag bett honom om det. Men han svarade med en
            förmaning. Han sade att vi inte kunde veta, om inte Gud har för
            avsikt att skänka oss ett barn, fast vi inte ha fått något hittills,
            och därför skulle det vara en mycket stor synd om vi slutade upp med
            det som Gud vill att vi skall göra för att få barn... Och han har
            kanske rätt. Men det är så svårt för mig.</p>

        <p>Jag kunde inte undertrycka ett leende. Vilken inpiskad gammal
            skojare!</p>

        <p>Hon såg mitt leende, och jag tror att hon missförstod det. Hon
            stod tyst ett ögonblick, som om hon betänkte sig; så började hon tala
            igen, lågt och darrande, medan rodnaden steg allt högre och mörkare
            över hennes hy.</p>

        <p>&mdash; Nej, ni måste veta allt, sade hon. Ni har kanske redan gissat
            det, ni ser ju mitt igenom mig. Jag begär ju att ni skall narras för
            min skull, då måste jag åtminstone vara uppriktig mot er. Ni får döma
            mig hur ni vill. Jag är en otrogen hustru. Jag tillhör en annan man.
            Och det är därför det har blivit så förfärligt svårt för mig.</p>

        <p>Hon undvek min blick, medan hon sade detta. Men jag, jag såg henne
            egentligen först nu. Nu först såg jag, att det stod en kvinna i mitt
            rum, en kvinna med hjärtat överfullt av lust och elände, en ung
            kvinnoblomma med doft av kärlek omkring sig och med blygselrodnad över
            att doften var så mäktig och stark.</p>

        <p>Jag kände att jag bleknade.</p>

        <p>Äntligen såg hon upp och mötte min blick. Jag vet inte vad hon
            trodde sig läsa i den, men hon kunde icke hålla sig upprätt längre,
            hon sjönk ner på en stol, skakande av gråt. Kanske trodde hon att jag
            tog hela saken frivolt, kanske också att jag var likgiltig och hård
            och att hon till ingen nytta hade blottat sig för en främmande man.</p>

        <p>Jag gick fram till henne, tog hennes hand, klappade den sakta:
            Seså, inte gråta, inte gråta mera nu. Jag vill hjälpa er. Jag lovar
            er det.</p>

        <p>&mdash; Tack, tack...</p>

        <p>Hon kysste min hand, hon vätte den med sina tårar. Bara en enda
            våldsam snyftning till, så lyste det upp ett leende genom gråten.</p>

        <p>Jag måste också le.</p>

        <p>&mdash; Men ni var dum som talade om det där sista, sade jag. Inte för
            att ni behöver vara rädd att jag missbrukar ert förtroende; men sådant
            skall man hålla hemligt. Alltid, utan undantag, så länge man kan.
            Och jag hade naturligtvis hjälpt er ändå.</p>

        <p>Hon svarade:</p>

        <p>&mdash; Jag <strong>ville</strong> säga det. Jag ville, att någon som
            jag aktar högt och ser upp till skulle veta det och likväl inte
            förakta mig.</p>

        <p>Så kom en lång historia: hon hade en gång för ungefär ett år sedan
            hört på ett samtal mellan mig och hennes man, pastorn &mdash; han var dålig,
            och jag var där på sjukbesök. Vi hade kommit att tala om
            prostitutionen. Hon mindes allt vad jag hade sagt och upprepade det
            för mig &mdash; det var något mycket enkelt och vanligt, dessa stackars
            flickor äro också människor och böra behandlas som människor o. s. v.
            Men hon hade aldrig hört någon tala så förr. Sedan dess hade hon sett
            upp till mig, och det var därför hon nu hade fått mod att anförtro sig
            åt mig.</p>

        <p>Allt det där hade jag glömt, totalt... Gömt i snö, kommer upp i
            tö.</p>

        <p>Jag lovade alltså att tala med hennes man ännu samma dag, och hon
            gick. Men hon hade glömt handskar och parasoll, hon kom tillbaka och
            hämtade dem och försvann igen. Hon strålade och lyste, glad och yr
            som ett barn, som har fått sin vilja fram och som väntar sig något
            mycket roligt.</p>

        <p class="star">*</p>

        <p>Jag gick dit på eftermiddagen. Hon hade förberett honom; det var
            överenskommet. Jag hade ett samtal med honom i enrum. Han var ännu
            gråare i ansiktet än vanligt.</p>

        <p>&mdash; Ja, sade han, min hustru har ju redan sagt mig hur det står till.
            Jag kan inte säga hur ont det gör mig om henne. Vi hade så innerligt
            hoppats och önskat, att vi en gång skulle få ett litet barn. Men jag
            vill inte vara med om skilda sovrum, det måste jag bestämt säga ifrån.
            Det är ju så ovanligt i våra kretsar, det skulle bara ge anledning
            till prat. Och jag är ju för resten en gammal man.</p>

        <p>Han hostade ihåligt.</p>

        <p>&mdash; Ja, sade jag, jag betvivlar naturligtvis inte att pastorn sätter
            sin hustrus hälsa framför allt annat. Och för övrigt är det ju gott
            hopp om att vi skall kunna få henne frisk igen.</p>

        <p>&mdash; Det ber jag till Gud om, svarade han. Men hur länge tror doktorn
            att det kan dra om?</p>

        <p>&mdash; Det är svårt att säga. Men ett halvt års absolut avhållsamhet
            blir säkert nödvändigt. Sedan få vi ju se...</p>

        <p>Han har ett par smutsbruna fläckar i ansiktet; de blevo ännu
            mörkare och tydligare nu mot den färglösa hyn, och ögonen liksom
            krympte ihop.</p>

        <p class="star">*</p>

        <p>Han har varit gift en gång förr; bra synd att hon dog, den första
            hustrun! I hans arbetsrum hänger ett porträtt av henne i
            svartkritsförstoring: en simpel och knotig och "fromsinnlig" pigtyp,
            inte alltför olik den goda Katarina von Bora.</p>

        <p>Hon passade honom säkert. Synd att hon dog!</p>


    </article>
</section>
<footer>
    <div class='left button-left'></div>
    <form action='18-juni.html'>
        <button class='button-left'>&#8592;</button>
    </form>
    <div class='right button-right'>
        <form action='21-juni.html'>
            <button>&#8594;</button>
        </form>
    </div>
</footer>
</body>
</html>
