<!DOCTYPE html>
<html>
<head>
    <title>Doktor Glas, Hjalmar Söderberg, 12 juni</title>
    <link href='http://fonts.googleapis.com/css?family=Gilda+Display|Inika|Noticia+Text|Fjord+One|Andada'
          rel='stylesheet' type='text/css'>
    <link href="main.css" rel="stylesheet" type="text/css">
    <meta charset="utf-8">
    <meta content="söderberg, roman, stockholm" name="keywords">
    <meta content="Läs Doktor Glas av Hjalmar Söderberg, anpassad för mobila enheter." name="description">
    <meta name="viewport" content="width=device-width, initial-scale=1.0">
</head>
<body>


<section>
    <h1>12 juni<span class="coloredDot">.</span></h1>

    <article>

        <p>Jag har aldrig sett en sådan sommar. Rötmånadshetta sedan mitten av maj. Hela dagen står ett tjockt töcken av
            damm alldeles stilla över gatorna och torgen.

        <p>Först på kvällen lever man upp en smula. Jag tog en aftonpromenad nyss, som jag gör nästan var dag efter mina
            sjukbesök, och de äro icke många nu på sommaren. Det kommer en sval, jämn luftström från öster, töcknet
            lyfter, seglar långsamt bort och blir en lång slöja av rött stoft bort i väster. Intet skrammel av
            arbetsåkdon mera, bara en droska då och då, och spårvagnen som ringer. Jag går gatan ner i sakta mak,
            träffar emellanåt en bekant och står och pratar en stund i ett gathörn. Men varför skall jag jämt möta
            pastor Gregorius? Jag kan inte se den mannen utan att jag kommer att tänka på en anekdot jag en gång i
            världen hörde om Schopenhauer. Den bistre filosofen satt en kväll i ett hörn i sitt kafé, ensam som vanligt;
            dörren öppnas och en person med ett osympatiskt utseende stiger in. Schopenhauer betraktar honom med ett
            ansikte, förvridet av vämjelse och fasa, rusar upp och börjar dunka mannen i huvudet med sin käpp. Det var
            bara med anledning av hans utseende.</p>

        <p>Nå, jag är nu ingen Schopenhauer; då jag såg prästen komma emot mig på långt håll, det var på Vasabron, stannade
            jag hastigt och ställde mig att se på utsikten med armarna stödda mot broräcket. Helgeandsholmens grå hus, den
            gamla badstuns söndriga götiska träarkitektur som speglades bruten i det rinnande vattnet, de stora gamla
            pilarna, som doppade sina blad i strömmen. Jag hoppades att prästen inte hade sett mig och att han inte heller
            skulle känna igen min ryggtavla, och jag hade redan i det närmaste glömt honom, då jag plötsligt fick se honom
            stå bredvid mig med armarna på broräcket liksom jag och huvudet på sned - i alldeles samma attityd som för tjugu
            år sen i Jakobs kyrka, då jag satt i familjebänken vid min salig mors sida och för första gången såg denna
            förskräckliga fysionomi skjuta upp i predikstolen som en otäck svamp och klämma i med sitt abba, käre fader.
            Samma feta, grådaskiga ansikte, samma smutsgula polisonger, litet gråa nu kanske, och samma outgrundligt gemena
            blick bakom glasögonen. Omöjligt att komma undan, jag är ju hans läkare nu liksom många andras, och han kommer
            till mig ibland med sina krämpor. - Se god afton, herr pastor, hur står det till. - Inte bra, inte riktigt bra,
            hjärtat är dåligt, bultar ojämnt, stannar ibland om nätterna, tycker jag. - Det gläder mig, tänkte jag, du kan
            gärna dö, din gamla rackare, så slipper jag se dig mera. Du har för resten en ung och vacker hustru, som du
            förmodligen pinar livet ur, och när du dör gifter hon om sig och skaffar sig en mycket bättre man. Men högt sade
            jag: jaså, jaha, pastorn kanske kommer upp till mig en av dagarna, så får vi se hur det är fatt. Men han hade
            mycket mera att tala om, viktiga saker: det är ju en rentav onaturlig värme, och det är dumt att det skall
            byggas ett stort riksdagshus på den lilla holmen där, och min hustru är för resten inte heller riktigt kry.</p>

    </article>


    <br>

    <p class="back"><a href="favoritcitat.html">&larr;</a></p>
</section>

</body>
</html>
