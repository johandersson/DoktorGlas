<!DOCTYPE html>
<meta charset='utf-8'>
<html>
<head>
    <title>Doktor Glas, Hjalmar Söderberg, 14 juli</title>
    <link href='http://fonts.googleapis.com/css?family=Gilda+Display|Josefin+Sans'
          rel='stylesheet' type='text/css'>
    <link href='main.css' rel='stylesheet' type='text/css'>
    <meta charset='utf-8'>
    <meta content='söderberg, roman, stockholm' name='keywords'>
    <meta content='Läs Doktor Glas av Hjalmar Söderberg, direkt i din mobil.' name='description'>
    <meta name='viewport' content='width=device-width, initial-scale=1.0'>
</head>
<body class='container'>
<header>
    <p class='header-text'><cite><a href='index.html'>&#8592; Söderberg, Doktor Glas</a></cite></p>
</header>
<section>
    <h1>14 juli</h1>
    <article id='main'>
        <p>Välsignade sol, som förmår leta dig ner till oss, ända ner till
            gravarna under träden...</p>

        <p>Ja, det var nyss; nu är det mörkt. Jag kommer från min
            kvällspromenad. Staden låg som tvagen i ett rosenbad, och över de
            södra höjderna vilade lätta rosendimmor.</p>

        <p>Jag satt en stund ensam vid ett bord på trottoarkanten utanför
            Grand och drack litet sockerdricka med citron; då kom fröken Mertens
            förbi. Jag reste mig och hälsade, och till min överraskning stannade
            hon, räckte mig handen och sade några ord, innan hon fortsatte, något
            om sin mors sjukdom och om den vackra aftonen. Medan hon talade blev
            hon litet röd, som om hon kände att det hon gjorde var ovanligt och
            kunde misstydas.</p>

        <p>Jag misstydde det nu i vart fall inte. Jag har ju många gånger
            sett hur mjukt och vänligt och oberört av all form hennes sätt är mot
            nästan alla, och det har alltid intagit mig.</p>

        <p>Men i alla fall &mdash; hur hon strålade! Älskar hon någon?</p>

        <p>Hennes familj hörde till de många som blevo lidande på min fars
            fall. På senare år har gamla överstinnan varit sjuklig och anlitar
            mig ofta. Jag har aldrig velat taga emot något honorar, och de förstå
            ju skälet.</p>

        <p>Hon rider också; på sista tiden har jag sett henne några gånger på
            mina morgonritter, i går senast. Med ett muntert "god morgon" red hon
            förbi mig i raskt tempo, sedan såg jag henne sakta av långt borta vid
            en krökning av vägen, hon föll i skritt och red en lång sträcka med
            slappa tyglar, som i drömmar... Men jag höll min jämna takt, och på
            det sättet redo vi förbi varandra ett par gånger på en kort stund.</p>

        <p class="star">*</p>

        <p>Hon är inte egentligen vacker, men det är något hos henne som på
            ett alldeles särskilt sätt står i förbindelse med vad som i många år
            och ända till helt nyligen var min dröm om kvinnan. Sådant kan inte
            förklaras. En gång &mdash; det är väl nu ett par tre år sedan &mdash; lagade jag
            med mycket besvär att jag blev bjuden i en familj, där jag visste att
            hon umgicks, bara för att få träffa henne. Hon kom också mycket
            riktigt dit, men den gången såg hon mig knappt, och vi kommo inte att
            säga många ord åt varandra.</p>

        <p>Och nu: henne känner jag väl igen, hon är densamma som då. Det är
            mig själv jag inte mera känner igen.</p>
    </article>
</section>
<footer>
    <div class='left button-left'></div>
    <form action='13-juli.html'>
        <button class='button-left'>&#8592;</button>
    </form>
    <div class='right button-right'>
        <form action='17-juli.html'>
            <button>&#8594;</button>
        </form>
    </div>
</footer>

</body>
</html>
